# Zapiski z czasów zarazy

## Wstęp

W tygodniu poprzedzającym 2. maja przeczytałem artykuł nt. pamiętników Samuela Pepysa, które prowadził podczas zarazy w Londynie (1660–1669). Nie prowadził ich od początku, bo może — tak jak i nam teraz — nie wydawało mu się, że to potrwa długo. Niemniej jego zapiski okazały się cenne dla potomnych, ponieważ uchwyciły bieżący sposób postrzegania następujących po sobie wydarzeń. Narracja jest rzeczą, która ulatuje najprędzej, bowiem najpierw pamiętamy jak myśleliśmy, a potem nie pamiętamy, że było inaczej. Tutaj jest największa siła tego typu zapisków. Bo tam dane liczbowe będzie można bardzo dokładnie sprawdzić: którego dnia i o której godzinie w którym kraju jak to wyglądało.

## Zapiski odtworzone

### Od 14 marca do 29 kwietnia 2020

_Potem._

### 30 kwietnia 2020

Kupiłem oksymetr, żeby zmierzyć poziom tlenu we krwi. Wyszło mi 99% (prawdopodobne maksimum urządzenia).

### 1 maja 2020

Przyszła fala upałów. Z dnia na dzień -cyk- i jest gorąco.

## Zapiski bieżące

### 2 maja 2020

Od dzisiaj można wychodzić na spacery z osobami, z którymi się mieszka. Zasady: ~~~1 godzina dziennie,~~ w promieniu 1 km od domu. Jeżeli uprawia się sport dla jednej osoby (bieganie, jazda na rowerze), to ~~nie ma chyba ograniczenia czasowego oraz~~ większy obszar jest możliwy, bowiem do do granic miejskich.

Od wczoraj jest ładna pogoda. Wcześniej dużo padało.

Widziałem zdjęcie promenady w Barcelonie. Była pełna ludzi, którzy masowo wylegli na ulice, ignorując bezpieczną odległość.

### 3 maja 2020

Upały. Poszliśmy z małą Audrey De Los Destinos na przysługujący jej godzinny spacer (dzieci nadal mają ograniczenie). Morze jest po raz pierwszy krystalicznie czyste. Do tej pory było zawsze zamulone i nie było widać dna.

Wieczorem poszliśmy z małżonką na spacer. Na _paseo maritimo_ było dużo ludzi i wiele z nich nie respektowało dystansu. Szliśmy plażą i było trochę lepiej, ale np. biegacze, którzy powinni trzymać większą odległość, przebiegali obok mnie. Po drodze jacyś ludzie z psami stali daleko od siebie i rozmawiali ze sobą w bezpiecznej odległości, ale żeby przejść, trzeba było iść między nimi, tym samym będąc bardzo blisko.

Część ludzi nosi maski, ale spośród nich część ma nosy na wierzchu, albo w ogóle maski pod brodą. Część z tych w maskach miała również gumowe rękawiczki. Gdyby od noszenia masek cokolwiek zależało, to byśmy mieli się wszyscy z pyszna. Na ten moment nadal nie ma żadnego dowodu za albo przeciwko maskom.

Znajoma z Barcelony mówi, że sąsiedzi z jej _edificio_ w nosie mają wytyczne.
